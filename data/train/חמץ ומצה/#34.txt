בודק בארבעה עשר בשחרית לא בדק בשחרית בודק בשעת הביעור לא בדק בשעת הביעור בודק בתוך החג עבר הרגל ולא בדק בודק אחר הרגל כדי שיבער מה שיימצא מחמץ שעבר עליו הפסח מפני שהוא אסור בהניה כשבודק החמץ בליל ארבעה עשר או ביום ארבעה עשר או בתוך הרגל מברך קודם שיתחיל לבדוק ברוך אתה ה' אלוהינו מלך העולם אשר קידשנו במצוותיו וציוונו על ביעור חמץ ובודק ומחפש בכל המקומות שמכניסין להם חמץ כמו שביארנו ואם בדק לאחר הרגל אינו מברך כשגומר לבדוק אם בדק בליל ארבעה עשר או ביום ארבעה עשר קודם שש שעות צריך לבטל כל חמץ שנשאר ברשותו