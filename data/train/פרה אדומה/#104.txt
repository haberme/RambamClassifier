אם ירד לתוכן טל הרי אלו פסולין נפל לתוכן משקין ומי פירות יערה הכול וצריך לנגב הכלי ואחר כך ייתן לתוכו מים מקודשין אחרים נפל לתוכו דיו קמוס וקלקנתוס וכל דבר שהוא רושם יערה ואינו צריך לנגב שאם יישאר שם דבר הרושם הרי הוא נראה המטביל כלי לחטאת במים שאינן ראויין לקדש צריך לנגב ואחר כך יקדש בו הטבילו במים הראויין לקדש אינו צריך לנגב ואם הטבילו לאסוף בו מים מקודשין בין כך ובין כך צריך לנגב קירויה שהטבילוה במים הראויין לקדש מקדשין בה אבל אין אוספין לתוכה מי חטאת מפני שהמים שהוטבלה בהן נבלעין בתוכה ויוצאין ומתערבין במי חטאת