מי שטען על חברו וכפר בו ונשבע בין שבועת התורה בין שבועת היסת ואחר כך באו עדים והעידו עליו שעל שקר נשבע הרי זה משלם והוחזק חשוד על השבועה וכבר ביארנו בשבועות שכל הנשבע על ממון חברו ועשה תשובה חייב להוסיף חומש טענו שיש לו אצלו חוב בעדים וקניין ואמר כן היה ופרעתיך או שאמר איני חייב לך כלום ונשבע היסת ואחר כך באו עדי הקניין או הוציא שטר ונתקיים הרי זה משלם ואינו חשוד שהרי לא העידו שלא פרעו ולא אמר הנתבע לא היו דברים מעולם וכן כל כיוצא בזה אין מודה במקצת חייב שבועה מן התורה עד שיודה