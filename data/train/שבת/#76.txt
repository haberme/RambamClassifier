שמא יטמין ברמץ ויהיה בו ניצוצות של אש ונמצא חותה בגחלים לפיכך אסרו להטמין דבר חם בשבת ואפילו בדבר שאינו מוסיף ספק חשיכה ספק לא חשיכה מותר לטמון את דבר חם ומותר לטמון דבר הצונן בשבת בדבר שאינו מוסיף כדי שלא יצטנן ביותר או כדי שתפוג צינתו חמין שטמנן מערב שבת ונתגלו בשבת מותר לכסותן שהרי אינו מוסיף ומותר להחליף הכיסוי בשבת כיצד נוטל כסות ומניח כנפי יונה או נוטל כנפי יונה ומניח הכסות פינה התבשיל או המים החמין מכלי לכלי אחר מותר להטמין הכלי האחר בשבת בדבר שאינו מוסיף כמו הדבר הצונן שלא אסרו להטמין בשבת אלא דבר חם